# Gateway Literal Text (Hindi)

## License Information

**Gateway Literal Text (Hindi)** is based on and adapted from: _Gateway Literal Text (Hindi)_, [unfoldingWord](https://unfoldingword.org/), 2023, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version is provided under the same license.



--------------------------------

## 1 John 1:1 (id: 1262001001)

1जो आरम्भ से था, जिसे हम ने सुना, जिसे हम ने अपनी आँखों से देखा, जिस पर हम ने ध्यान दिया और जिसे हम ने अपने हाथों से छुआ, जीवन के वचन के विषय में—


## 1 John 1:2 (id: 1262001002)

2—सच में, जीवन प्रकट हुआ, और हम ने उसे देखा, और हम उसकी गवाही दे रहे हैं, हाँ, हम तुम पर उस अनन्त जीवन की घोषणा कर रहे हैं जो पिता के साथ था और हम पर प्रकट हुआ—


## 1 John 1:3 (id: 1262001003)

3जिसे हम ने देखा और सुना, उसी की घोषणा हम तुम पर करते हैं, ताकि तुम भी हमारे साथ सहभागिता करो। और सच में, पिता और उसके पुत्र, यीशु मसीह, के साथ हमारी सहभागिता है।


## 1 John 1:4 (id: 1262001004)

4और हम इन बातों को लिख रहे हैं ताकि हमारा आनन्द पूरा हो जाए।


## 1 John 1:5 (id: 1262001005)

5और यह वही सन्देश है जो हम ने उससे सुना और उसी की घोषणा तुम पर कर रहे हैं, कि परमेश्वर ज्योति है, और उसमें बिलकुल भी अंधकार नहीं है।


## 1 John 1:6 (id: 1262001006)

6यदि हम कहें कि उसके साथ हमारी सहभागिता है और अंधकार में चलें, तो हम झूठ बोल रहे हैं और सत्य का पालन नहीं कर रहे हैं।


## 1 John 1:7 (id: 1262001007)

7परन्तु यदि हम ज्योति में चलते हैं जैसा कि वह ज्योति में है, तो हमारी एक दूसरे के साथ सहभागिता है, और उसके पुत्र यीशु का लहू हमें सब पापों से शुद्ध करता है।


## 1 John 1:8 (id: 1262001008)

8यदि हम कहते हैं कि हम में कुछ भी पाप नहीं है, तो हम अपने आपको पथभ्रष्ट कर रहे हैं, और हम में सत्य नहीं है।


## 1 John 1:9 (id: 1262001009)

9यदि हम अपने पापों का अंगीकार कर लेते हैं, तो वह विश्वासयोग्य और धर्मी है, कि उसे हमारे पापों को क्षमा कर देना चाहिए और हमें सब अधर्म से शुद्ध कर देना चाहिए।


## 1 John 1:10 (id: 1262001010)

10यदि हम कहते हैं कि हमने पाप नहीं किया है, तो हम उसे झूठा ठहराते हैं, और उसका वचन हम में नहीं है।


## 1 John 2:1 (id: 1262002001)

1हे मेरे बालकों, यह बातें मैं तुम्हें लिख रहा हूँ ताकि तुम पाप न करो। और यदि कोई पाप करे, तो पिता के पास हमारा एक वकील, धर्मी यीशु मसीह है।


## 1 John 2:2 (id: 1262002002)

2और वही हमारे पापों के लिए प्रायश्चित भी है, और केवल हमारे ही नहीं, परन्तु सम्पूर्ण संसार के पापों के लिए भी।


## 1 John 2:3 (id: 1262002003)

3और इसी से हमें ज्ञात होता है कि हम उसे जान गए हैं, यदि हम उसकी आज्ञाओं का पालन करते हैं।


## 1 John 2:4 (id: 1262002004)

4जो व्यक्ति कहता है, “मैं उसे जानता हूँ,” और उसकी आज्ञाओं को पालन नहीं करता है तो वह झूठा है, और उस व्यक्ति में सत्य नहीं है।


## 1 John 2:5 (id: 1262002005)

5परन्तु जो भी कोई उसके वचन का पालन करता है, तो सचमुच उस व्यक्ति में परमेश्वर का प्रेम सिद्ध हो गया है। इसी से हम जानते हैं कि हम उसमें हैं:


## 1 John 2:6 (id: 1262002006)

6जो कोई यह कहता है कि वह उसमें बना रहता है, तो जिस प्रकार से वह चलता था, वह स्वयं भी अपने आप वैसे ही चले।


## 1 John 2:7 (id: 1262002007)

7हे प्रियों, मैं तुम्हें कोई नई आज्ञा नहीं लिख रहा हूँ, परन्तु वही पुरानी आज्ञा जो तुम्हें आरम्भ से मिली थी। यह पुरानी आज्ञा वही वचन है जिसे तुम ने सुना है।


## 1 John 2:8 (id: 1262002008)

8फिर से, मैं तुम्हें एक नई आज्ञा लिख रहा हूँ, जो उसमें और तुम में सत्य है, क्योंकि अंधकार मिट रहा है और सच्ची ज्योति चमकने लगी है।


## 1 John 2:9 (id: 1262002009)

9जो व्यक्ति ऐसा कहता है कि वह ज्योति में है और अपने भाई से द्वेष रखता है तो वह अब तक अंधकार ही में है।


## 1 John 2:10 (id: 1262002010)

10जो व्यक्ति अपने भाई से प्रेम रखता है तो वह ज्योति में बना रहता है और उसमें ठोकर की कोई बात नहीं है।


## 1 John 2:11 (id: 1262002011)

11परन्तु जो व्यक्ति अपने भाई से द्वेष रखता है तो वह अंधकार ही में है और अंधकार ही में चलता है, और वह नहीं जानता कि वह कहाँ जा रहा है, क्योंकि अंधकार ने उसकी आँखों को अंधा कर दिया है।


## 1 John 2:12 (id: 1262002012)

12हे बालकों, मैं तुम्हें इसलिए लिख रहा हूँ, क्योंकि उसके नाम के कारण तुम्हारे पाप क्षमा कर दिए गए हैं।


## 1 John 2:13 (id: 1262002013)

13हे पिताओं, मैं तुम्हें इसलिए लिख रहा हूँ, क्योंकि तुम उस जन को जानते हो जो आरम्भ से है। हे जवानों, मैं तुम्हें इसलिए लिख रहा हूँ, क्योंकि तुम उस दुष्ट पर जयवंत हुए हो।


## 1 John 2:14 (id: 1262002014)

14हे जवान बच्चो, मैंने तुम्हें इसलिए लिखा है, क्योंकि तुम पिता को जानते हो। हे पिताओं, मैंने तुम्हें इसलिए लिखा है, क्योंकि तुम उस जन को जानते हो जो आरम्भ से है। हे जवानों, मैंने तुम्हें इसलिए लिखा है, क्योंकि तुम बलवन्त हो, और परमेश्वर का वचन तुम में बना रहता है, और तुम उस दुष्ट पर जयवंत हुए हो।


## 1 John 2:15 (id: 1262002015)

15संसार से प्रेम न रखो, न ही उन वस्तुओं से जो संसार में हैं। यदि कोई जन संसार से प्रेम रखता है, तो उसमें पिता का प्रेम नहीं है।


## 1 John 2:16 (id: 1262002016)

16क्योंकि जो कुछ भी संसार में है—शरीर की अभिलाषा, और आँखों की अभिलाषा, और जीवन का अभिमान—यह पिता की ओर से नहीं है, परन्तु संसार ही की ओर से है।


## 1 John 2:17 (id: 1262002017)

17और संसार मिटता जा रहा है, और उसकी अभिलाषा, परन्तु जो कोई जन परमेश्वर की इच्छा का पालन करता है वह सर्वदा बना रहता है।


## 1 John 2:18 (id: 1262002018)

18हे लड़कों, यह अन्तिम समय है, और जैसा तुम ने सुना है कि मसीह का विरोधी आ रहा है, तो सच में इस समय बहुत से मसीह के विरोधी आ चुके हैं, इसी से हम जान पाते हैं कि यह अन्तिम समय है।


## 1 John 2:19 (id: 1262002019)

19वे हम में से निकलकर चले तो गए, परन्तु वे हम में से नहीं थे। क्योंकि यदि वे हम में से होते, तो वे हमारे साथ ही रहते, परन्तु इस करके ही उन्हें स्पष्ट किया जाएगा, कि वे सब हम में से नहीं हैं।


## 1 John 2:20 (id: 1262002020)

20और तुम्हारा तो उस पवित्र जन की ओर से अभिषेक हुआ है, और तुम सब जानते हो।


## 1 John 2:21 (id: 1262002021)

21मैंने तुम्हें इसलिए नहीं लिखा क्योंकि तुम सत्य को नहीं जानते हो, परन्तु इसलिए कि तुम उसे जानते हो और इसलिए कि प्रत्येक झूठ सत्य की ओर से नहीं है।


## 1 John 2:22 (id: 1262002022)

22तो झूठा कौन है, यदि वह व्यक्ति झूठा नहीं जो इस बात का इन्कार करता है कि यीशु ही मसीह है? यही व्यक्ति मसीह का विरोधी है, जो पिता का और पुत्र का इन्कार करता है।


## 1 John 2:23 (id: 1262002023)

23वह हर एक जो पुत्र का इन्कार करता है उसके पास पिता भी नहीं है। जो कोई पुत्र का अंगीकार करता है, उसके पास पिता भी है।


## 1 John 2:24 (id: 1262002024)

24जहाँ तक तुम्हारी बात है, तो जो कुछ तुम ने आरम्भ से सुना है, वही तुम में बना रहे। यदि जो कुछ तुम ने आरम्भ से सुना है, वह तुम में बना रहता है, तो तुम भी पुत्र में, और पिता में बने रहोगे।


## 1 John 2:25 (id: 1262002025)

25और यह प्रतिज्ञा वही है जो प्रतिज्ञा उसने हम से की थी—अनन्त जीवन।


## 1 John 2:26 (id: 1262002026)

26मैंने यह बातें तुम्हें उनके विषय में लिखी हैं जो तुम्हें पथभ्रष्ट कर रहे हैं।


## 1 John 2:27 (id: 1262002027)

27और जहाँ तक तुम्हारी बात है, तो वह अभिषेक जो तुम ने उसकी ओर से प्राप्त किया है तुम में बना रहता है, और तुम्हें आवश्यकता नहीं है कि कोई जन तुम को सिखाए। परन्तु जिस प्रकार से उसका अभिषेक तुम को सब बातों के विषय में सिखाता है और वह सत्य है और वह झूठ नहीं है, और जैसा कि तुम्हें यह सिखाया गया है, उसमें बने रहो।


## 1 John 2:28 (id: 1262002028)

28और अब, हे बालकों, उसमें बने रहो, ताकि जब वह प्रकट हो, तो हमें साहस हो और उसके आने पर हम उसके द्वारा लज्जित न हों।


## 1 John 2:29 (id: 1262002029)

29यदि तुम जानते हो कि वह धर्मी है, तो तुम यह भी जानते हो कि धार्मिकता का पालन करनेवाला हर एक जन उससे जन्मा है।


## 1 John 3:1 (id: 1262003001)

1देखो कि पिता ने हमें किस प्रकार का प्रेम दिया है, कि हम परमेश्वर की सन्तान कहलाएँ, और हम हैं भी। इसी कारण से संसार हमें नहीं जानता है, क्योंकि उसने उसे नहीं जाना था।


## 1 John 3:2 (id: 1262003002)

2हे प्रियों, अब हम परमेश्वर की सन्तान हैं, और आगे हम क्या होंगे इस बात को अब तक उजागर नहीं किया गया है। हम जानते हैं कि जब वह प्रकट होगा, तो हम भी उसके जैसे ही हो जाएँगे, क्योंकि हम उसको वैसा ही देखेंगे जैसा कि वह है।


## 1 John 3:3 (id: 1262003003)

3और हर एक जो उस पर यह आशा रखता है अपने आपको वैसे ही पवित्र करता है, जैसा कि वह पवित्र है।


## 1 John 3:4 (id: 1262003004)

4हर एक जो पाप करता है वह व्यवस्था का विरोध भी करता है। और सचमुच, पाप तो व्यवस्था का विरोध ही है।


## 1 John 3:5 (id: 1262003005)

5और तुम जानते हो कि वह प्रकट हुआ ताकि पापों को दूर कर दे, और उसमें पाप नहीं है।


## 1 John 3:6 (id: 1262003006)

6हर एक जो उसमें बना रहता है वह पाप नहीं करता है। हर एक जो पाप करता है उसने न तो उसे देखा है और न ही उसको जाना है।


## 1 John 3:7 (id: 1262003007)

7हे बालकों, कोई भी तुमको पथभ्रष्ट न करे। जो व्यक्ति धार्मिकता का पालन करता है वह धर्मी है, जैसा कि वह धर्मी है।


## 1 John 3:8 (id: 1262003008)

8जो व्यक्ति पाप करता है वह शैतान की ओर से है, क्योंकि शैतान तो आरम्भ ही से पाप करता आया है। और इसी कारण से परमेश्वर का पुत्र प्रकट हुआ, ताकि वह शैतान के कामों को नाश करे।


## 1 John 3:9 (id: 1262003009)

9हर एक जो परमेश्वर से जन्मा है वह पाप नहीं करता, क्योंकि उसका बीज उसमें बना रहता है। और वह पाप करने में सक्षम नहीं है, क्योंकि वह परमेश्वर से जन्मा है।


## 1 John 3:10 (id: 1262003010)

10इसी से परमेश्वर की सन्तानों और शैतान की सन्तानों को स्पष्ट किया गया है: हर एक जो धार्मिकता का पालन नहीं करता वह परमेश्वर से नहीं है, और वह भी जो अपने भाई से प्रेम नहीं रखता है।


## 1 John 3:11 (id: 1262003011)

11क्योंकि यह वही सन्देश है जो तुम ने आरम्भ से सुना है, कि हमें एक दूसरे से प्रेम रखना चाहिए।


## 1 John 3:12 (id: 1262003012)

12कैन के समान नहीं, जो उस दुष्ट से था और जिसने अपने भाई की हत्या कर दी थी। और उसने उसकी हत्या किस कारण की थी? क्योंकि उसके काम बुरे थे, परन्तु उसके भाई के, धार्मिक थे।


## 1 John 3:13 (id: 1262003013)

13हे भाइयों, अचम्भित न होना, यदि संसार तुम से द्वेष रखता है।


## 1 John 3:14 (id: 1262003014)

14हम जानते हैं कि हम मृत्यु से स्थानान्तरित होकर जीवन में आए हैं, क्योंकि हम भाइयों से प्रेम रखते हैं। जो व्यक्ति प्रेम नहीं रखता वह मृत्यु में पड़ा रहता है।


## 1 John 3:15 (id: 1262003015)

15हर एक वह जन जो अपने भाई से द्वेष रखता है वह एक हत्यारा है, और तुम जानते हो कि किसी भी हत्यारे में अनन्त जीवन नहीं रहता है।


## 1 John 3:16 (id: 1262003016)

16हमने प्रेम को इसी से जाना है, कि उसने हमारे लिए अपने प्राण दे दिए। और हमें भाइयों के लिये अपने प्राणों को दे देना चाहिए।


## 1 John 3:17 (id: 1262003017)

17परन्तु जिस किसी के पास इस संसार की सम्पत्ति है और वह देखता है कि उसके भाई को आवश्यकता है और वह अपने अंतरांग को उसकी ओर से बंद कर लेता है, तो उसमें परमेश्वर का प्रेम कैसे बना रहता है?


## 1 John 3:18 (id: 1262003018)

18हे बालकों, हम शब्दों और जीभ से नहीं, परन्तु काम और सत्य में प्रेम करें।


## 1 John 3:19 (id: 1262003019)

19इसी से हम जानेंगे कि हम सत्य से हैं और उसके सम्मुख में हम अपने हृदयों को आश्वस्त कर पाएँगे,


## 1 John 3:20 (id: 1262003020)

20कि यदि हमारा हृदय हमें दोषी ठहराता है, कि परमेश्वर हमारे हृदय से बड़ा है और वह सब कुछ जानता है।


## 1 John 3:21 (id: 1262003021)

21हे प्रियों, यदि हृदय दोषी नहीं ठहराता है, तो हमें परमेश्वर के सामने साहस होता है।


## 1 John 3:22 (id: 1262003022)

22और जो कुछ हम माँगते हैं, हमें उससे प्राप्त होता है, क्योंकि हम उसकी आज्ञाओं को मानते हैं और हम उसके सम्मुख उसे प्रसन्न करनेवाले कामों को करते हैं।


## 1 John 3:23 (id: 1262003023)

23और उसकी आज्ञा यह है: कि हम उसके पुत्र यीशु मसीह के नाम में विश्वास करें और जैसी उसने हमें आज्ञा दी है वैसे ही एक दूसरे से प्रेम रखें।


## 1 John 3:24 (id: 1262003024)

24और जो व्यक्ति उसकी आज्ञाओं को मानता है वह उसमें बना रहता है, और उसमें वह बना रहता है। और इसी से हम जानते हैं कि वह हम में बना रहता है, उस आत्मा के द्वारा जो उसने हमें दिया है।


## 1 John 4:1 (id: 1262004001)

1हे प्रियों, हर एक आत्मा पर विश्वास न करो, परन्तु आत्माओं को परखो, कि वे परमेश्वर की ओर से हैं या नहीं, क्योंकि बहुत से झूठे भविष्यद्वक्ता इस संसार में निकल गए हैं।


## 1 John 4:2 (id: 1262004002)

2इस रीति से तुम परमेश्वर के आत्मा को जान पाते हो: जो कोई भी आत्मा यह अंगीकार कर लेती है कि यीशु मसीह शरीर में होकर आया है वह परमेश्वर की ओर से है।


## 1 John 4:3 (id: 1262004003)

3और जो कोई भी आत्मा यीशु का अंगीकार नहीं करती है वह परमेश्वर की ओर से नहीं है। और यही है जो मसीह के विरोधी का है, जिसके विषय में तुम सुन चुके हो, कि वह आ रहा है और अब वह संसार में ही है।


## 1 John 4:4 (id: 1262004004)

4हे बालकों, तुम परमेश्वर की ओर से हो और तुम उन पर जयवंत हुए हो क्योंकि जो तुम में है वह उससे बड़ा है जो संसार में है।


## 1 John 4:5 (id: 1262004005)

5वे संसार की ओर से हैं। इस कारण से, वे संसार की ओर से बोलते हैं, और संसार उनकी सुनता है।


## 1 John 4:6 (id: 1262004006)

6हम परमेश्वर की ओर से हैं। जो जन परमेश्वर को जानता है वह हमारी सुनता है। और जो कोई परमेश्वर की ओर से नहीं है वह हमारी नहीं सुनता है। इसी से हम सत्य के आत्मा और भ्रम की आत्मा को जान पाते हैं।


## 1 John 4:7 (id: 1262004007)

7हे प्रियों, आओ हम आपस में प्रेम रखें, क्योंकि प्रेम परमेश्वर की ओर से है, और हर एक जो प्रेम करता है वह परमेश्वर से जन्मा है और परमेश्वर को जानता है।


## 1 John 4:8 (id: 1262004008)

8वह जो प्रेम नहीं रखता वह परमेश्वर को नहीं जानता है, क्योंकि परमेश्वर प्रेम है।


## 1 John 4:9 (id: 1262004009)

9इसी के द्वारा हमारे मध्य में परमेश्वर का प्रेम प्रकट होता है, कि परमेश्वर ने अपने पुत्र को, जो एकलौता था, इस संसार में भेजा ताकि हम उसके माध्यम से जीवित रहें।


## 1 John 4:10 (id: 1262004010)

10प्रेम इसी में है, इसमें नहीं कि हमने परमेश्वर से प्रेम किया, परन्तु इसमें कि उसने हम से प्रेम किया और हमारे पापों के प्रायश्चित के रूप में अपने पुत्र को भेज दिया।


## 1 John 4:11 (id: 1262004011)

11हे प्रियों, यदि परमेश्वर ने इस प्रकार से हम से ऐसा प्रेम किया, तो हमको भी एक दूसरे से प्रेम रखना चाहिए।


## 1 John 4:12 (id: 1262004012)

12किसी ने भी परमेश्वर को कभी नहीं देखा है। यदि हम एक दूसरे से प्रेम रखते हैं, तो परमेश्वर हम में बना रहता है, और उसका प्रेम हम में सिद्ध हो गया है।


## 1 John 4:13 (id: 1262004013)

13इसी से हम जानते हैं कि हम उसमें बने रहते हैं और वह हम में: कि उसने हमें अपने आत्मा से दिया है।


## 1 John 4:14 (id: 1262004014)

14और सचमुच, हमने देखा है और हम गवाही देते हैं कि पिता ने संसार के उद्धारकर्ता के रूप में पुत्र को भेजा।


## 1 John 4:15 (id: 1262004015)

15जो कोई भी यह अंगीकार करता है कि यीशु परमेश्वर का पुत्र है, तो परमेश्वर उसमें बना रहता है, और वह परमेश्वर में।


## 1 John 4:16 (id: 1262004016)

16और हम उस प्रेम को जान गए हैं और हमें उस प्रेम पर विश्वास है जो परमेश्वर हम से रखता है। परमेश्वर प्रेम है, और जो व्यक्ति प्रेम में बना रहता है वह परमेश्वर में बना रहता है, और परमेश्वर उसमें बना रहता है।


## 1 John 4:17 (id: 1262004017)

17इसी से प्रेम हम में सिद्ध हुआ है ताकि न्याय के दिन हमें साहस हो: कि इस संसार में जैसा वह है, वैसे ही हम भी हैं।


## 1 John 4:18 (id: 1262004018)

18प्रेम में भय नहीं होता है, परन्तु सिद्ध प्रेम भय को बाहर फेंक देता है, क्योंकि भय में दण्ड होता है। इसलिए जो व्यक्ति भय खाता है वह प्रेम में सिद्ध नहीं हुआ है।


## 1 John 4:19 (id: 1262004019)

19हम प्रेम इसलिए करते हैं क्योंकि पहले उसने हम से प्रेम किया।


## 1 John 4:20 (id: 1262004020)

20यदि कोई जन कहता है, “मैं परमेश्वर से प्रेम रखता हूँ,” और वह अपने भाई से द्वेष रखता है, तो वह झूठा है। क्योंकि जो व्यक्ति अपने भाई से प्रेम नहीं रखता, जिसे उसने देखा है, तो वह परमेश्वर से प्रेम रखने में भी सक्षम नहीं है, जिसे उसने नहीं देखा है।


## 1 John 4:21 (id: 1262004021)

21और सच में, उसकी ओर से हमें यह आज्ञा मिली है, कि जो व्यक्ति परमेश्वर से प्रेम रखता है उसे अपने भाई से भी प्रेम रखना है।


## 1 John 5:1 (id: 1262005001)

1हर एक वह जन जो यह विश्वास करता है कि यीशु ही मसीह है वह परमेश्वर से जन्मा है, और हर एक वह जन जो उस जन्म देनेवाले से प्रेम रखता है तो वह उससे भी प्रेम रखता है जो उससे जन्म लेता है।


## 1 John 5:2 (id: 1262005002)

2इसी से हम जान लेते हैं कि हम परमेश्वर की सन्तानों से प्रेम रखते हैं, जब हम परमेश्वर से प्रेम रखते हैं और हम उसकी आज्ञाओं का पालन करते हैं।


## 1 John 5:3 (id: 1262005003)

3क्योंकि परमेश्वर का प्रेम यही है, कि हम उसकी आज्ञाओं का पालन करें। और उसकी आज्ञाएँ बोझदायक नहीं हैं।


## 1 John 5:4 (id: 1262005004)

4क्योंकि जो कोई भी परमेश्वर से जन्मा है वह इस संसार पर जयवंत होता है। और यह वही विजय है जो इस संसार पर जयवंत हुई है, अर्थात् हमारा विश्वास।


## 1 John 5:5 (id: 1262005005)

5परन्तु वह कौन है जो इस संसार पर जयवंत होता है, यदि वह नहीं जो विश्वास करता है कि यीशु परमेश्वर का पुत्र है।


## 1 John 5:6 (id: 1262005006)

6यह वही है जो पानी और लहू के द्वारा आया था: अर्थात् यीशु मसीह—केवल पानी के द्वारा नहीं, परन्तु पानी और लहू के द्वारा। और आत्मा वह है जो गवाही देता है, क्योंकि वह आत्मा सत्य है।


## 1 John 5:7 (id: 1262005007)

7क्योंकि तीन हैं जो गवाही देते हैं


## 1 John 5:8 (id: 1262005008)

8आत्मा और पानी और लहू, और यह तीनों एक ही हैं।


## 1 John 5:9 (id: 1262005009)

9यदि हम मनुष्यों की गवाही को प्राप्त करते हैं, तो परमेश्वर की गवाही बढ़कर है। क्योंकि यह परमेश्वर की गवाही है, जो उसने अपने पुत्र के विषय में दी है।


## 1 John 5:10 (id: 1262005010)

10जो व्यक्ति परमेश्वर के पुत्र पर विश्वास करता है वह अपने आप में गवाही रखता है। जो व्यक्ति परमेश्वर पर विश्वास नहीं करता है उसने अपने आप को झूठा ठहराया, क्योंकि उसने उस गवाही पर विश्वास नहीं किया जो परमेश्वर ने अपने पुत्र के विषय में दी है।


## 1 John 5:11 (id: 1262005011)

11और वह गवाही यह है: कि परमेश्वर ने हमें अनन्त जीवन दिया है और यह जीवन उसके पुत्र में है।


## 1 John 5:12 (id: 1262005012)

12जिस व्यक्ति के पास पुत्र है उसके पास जीवन है। जिस व्यक्ति के पास परमेश्वर का पुत्र नहीं है उसके पास जीवन भी नहीं है।


## 1 John 5:13 (id: 1262005013)

13मैंने यह बातें तुम्हें, जो परमेश्वर के पुत्र के नाम पर विश्वास करते हो इसलिए लिखी हैं, कि तुम जान लो कि तुम्हारे पास अनन्त जीवन है।


## 1 John 5:14 (id: 1262005014)

14और यह वह साहस है जो हमें उसके सामने होता है, कि यदि हम उसकी इच्छा के अनुसार कुछ माँगते हैं, तो वह हमारी सुनता है।


## 1 John 5:15 (id: 1262005015)

15और यदि हम जानते हैं वह हमारी सुनता है, चाहे जो कुछ भी हम माँगें, तो हम यह भी जानते हैं कि हम ने उन निवेदनों को प्राप्त कर लिया है जो हमने उससे किए थे।


## 1 John 5:16 (id: 1262005016)

16यदि कोई जन अपने भाई को ऐसा पाप करते देखता है जो मृत्यु की ओर नहीं है, तो वह प्रार्थना करेगा, और वह उसे जीवन प्रदान करेगा, उन पापों के लिए जो मृत्यु की ओर नहीं है। एक ऐसा पाप है जो मृत्यु की ओर है; मैं ऐसा नहीं कह रहा हूँ कि उसे उसके लिए भी प्रार्थना करनी चाहिए।


## 1 John 5:17 (id: 1262005017)

17सब प्रकार का अधर्म पाप है, और ऐसा पाप भी है जो मृत्यु की ओर नहीं है।


## 1 John 5:18 (id: 1262005018)

18हम जानते हैं कि हर एक जो परमेश्वर से जन्मा है पाप नहीं करता है, परन्तु वह व्यक्ति जो परमेश्वर से जन्मा था उसे बचाए रखता है, और वह दुष्ट जन उसे छूने भी नहीं पाता है।


## 1 John 5:19 (id: 1262005019)

19हम जानते हैं कि हम परमेश्वर की ओर से हैं और सारा संसार उस दुष्ट के वश में पड़ा है।


## 1 John 5:20 (id: 1262005020)

20परन्तु हम जानते हैं कि परमेश्वर का पुत्र आ गया है और उसने हमें समझ प्रदान की है, ताकि हम उस एकमात्र सच्चे जन को जान पाएँ। और हम उस एकमात्र सच्चे जन में, उसके पुत्र यीशु मसीह में हैं। वही सच्चा परमेश्वर और अनन्त जीवन है।


## 1 John 5:21 (id: 1262005021)

21हे बालकों, अपने आप को मूरतों से बचाए रखो।


